{{Hakka-TW|1|Meu-yùng}}<br />
[[File:Grosser Panda.JPG|right|thumb|300px|]]
'''貓熊'''一般分喊做'''熊貓'''、'''大熊貓'''或者'''大貓熊'''，係一種[[野生]]嘅[[哺乳動物]]。其撈[[熊]]同[[貓仔]]一樣都是[[食肉目]]嘅。雖然講科學家當多將其分至[[熊科]]下頭去，還有人認為其毋係熊嘅一種。

==名字==
[[1869年]]，[[法國]][[宣教師]]Armand David頭擺在[[中國]]嘅[[四川]]發現貓熊以後，將邇種動物嘅[[學名]]喊做„Ursus melanoleucus“，意思係„[[烏色]]撈[[白色]]嘅熊“。後來[[法國國際自然歷史博物館]]嘅動物學家Alphonse Milne-Edwards研究David帶轉來嘅[[骨頭]]以後，認為邇種物種同[[小熊貓]]當像，就將其起學名喊做„Ailuropoda melanoleuca“，意思係„像小熊貓嘅動物“。邇隻名字至今下還在用。

==外形==
貓熊嘅身體肥固固，[[頭]]圓滾滾，[[尾]]當短，身體面頂烏撈白兩種顏色分當清楚，身體同尾係白色，[[耳]]、[[目睭]]、[[手]][[腳]]撈[[肩頭]]都係烏色嘅，[[肚底]]有嘅係[[棕色]]，有嘅係烏色。

貓熊嘅身體一般有120至180[[公分]]該樣長，尾差毋多有10至20公分該樣長，身體大概有60至150[[公斤]]該樣重。一般來講[[雄性]]嘅比[[雌性]]嘅大頭一滴仔。

貓熊原來係生活在暗摸摸仔嘅[[竹]]林裏肚，故所目睭毋好使，毋過其在暗晡嘅時候一樣遽板。

==分佈==
貓熊做得當做一種動物界嘅活化石，因為邇種動物嘅樣仔同幾十萬年以前嘅無麼嘅差別。上早在中國東部、南部至[[緬甸]]都有，至今下獨獨生活在四川部份地區了。其主要在[[海拔]]2000至3000[[公尺]]嘅竹林或者[[針葉林]]肚。

==習慣撈生態地位==
貓熊愛自家住，逐隻貓熊都有自家活動嘅地方。除忒[[發情]]嘅時期，其都係自家住。當多人認為貓熊係主要食竹葉嘅一種動物。其實貓熊撈其他熊一樣係雜食動物，今下嘅貓熊在食肉動物向食草動物過渡嘅時期。貓熊會掠[[竹鼠]]邇類小動物，也會食動物嘅死屍，有嘅時候還會去掠[[頭牲仔]]食。貓熊嘅[[下胲]]撈[[牙]]當有力，故所竹該樣硬嘅東西其都有法度咬動。但係其[[消化]]食物[[纖維]]撈養分嘅能力毋好，故所一日需要食15至20公斤嘅竹營養才會罅。

貓熊嘅賴仔係[[花豹]]同[[豺狗]]嘅主要食物。

==保護狀況==
1936年1月，頭隻貓熊分人運至[[美國]]嘅[[洛杉磯]]去展覽，當多美國人認為其當生趣。邇隻貓熊後來分運至[[芝加哥]]，在1938年在該兜死去。在其死去之前Brookfield動物園用2500[[美金]]嘅代價買到一隻貓熊。1972年美國總統[[理查·尼克森]]訪問中國嘅時候，[[毛澤東]]將2隻貓熊送分美國。該時飼一隻貓熊需要260萬美金，若係再加一隻貓熊嘅賴仔，就會超過300萬，恁樣比其他瀕危動物使嘅錢更多。


[[Category:生物學]]
